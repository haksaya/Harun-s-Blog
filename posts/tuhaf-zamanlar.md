---
title: Tuhaf Zamanlar
date: 2026-01-24
author: Dr. Harun AKSAYA
tags: ai, nicelik, takipçi, dil modelleri
---

Zeki olmak bir zamanlar kapıları açardı; bugünse o kapıları takipçi sayıları açıyor. Ne bildiğin değil, kaç kişi tarafından izlendiğin konuşuluyor. Bilgi, yerini görünürlüğe; derinlik, yerini hızla tüketilen kanaatlere bırakıyor.

Yapay zekâ beyaz yakayı sessizce kemirirken, akademi dünyası atıf sayılarında can çekişiyor. Uzmanlık, yılların emeği olmaktan çıkıp “fazla detay” muamelesi görüyor. Hız çağında düşünmek yavaşlık, şüphe etmek kararsızlık, derinleşmek ise lüks sayılıyor.

Bu dönüşüm yalnızca insanları değil, bilgiyi üreten sistemleri de etkiliyor. Sürekli hız ve verim talebi, nitelikten çok niceliği ödüllendiriyor. Daha çok içerik, daha az muhakeme; daha fazla tekrar, daha az özgünlük… Böyle bir ortamda hata istisna değil, sistemin doğal çıktısı haline geliyor.

İşin ironisi şu: Dil modelleri bile artık kendi ürettiği metinlerle beslendikçe bilgi seyrelmeye, hatalar katlanmaya başlıyor. Kopyanın kopyası bir gerçeklik inşa ediyoruz; parlak ama içi boş. Akıllı olmak yetmiyor, hatta bazen yük oluyor. Gürültünün içinde anlam kayboluyor, sayılar düşüncenin önüne geçiyor.

Tuhaf zamanlar…
